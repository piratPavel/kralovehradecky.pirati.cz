---
date: 2019-10-09
category: aktuality
tags: "Krajské-volby Volby"
title: Lídrem Pirátů pro krajské volby v Královéhradeckém kraji je Pavel Bulíček
author: Petr Poláček
authorId: petr.polacek    # uid nekoho z _people (nepoviné)
image: people/pavel-bulicek.jpg
---

Na podzim roku 2020 budou obyvatelé Královéhradeckého kraje po čtyřech letech opět rozhodovat o složení nového krajského zastupitelstva. Ze zvolených zastupitelů vzejde nejen nová rada, ale také hejtman. Piráti již ve svých primárkách rozhodli a na pozici lídra zvolili jednatřicetiletého analytika, zastupitele města Hradce Králové a dobrovolného hasiče z Březhradu Pavla Bulíčka.

Absolvent Univerzity Hradec Králové v oboru bezpečnost práce v nevýrobní sféře a člen Pirátské strany se od roku 2016 aktivně zapojuje do dění nejen v kraji, ale také ve městě a v okolí svého bydliště, kde jako člen komise místní samosprávy Březhrad pomohl ochránit významné zdroje pitné vody pro východní Čechy. Dlouhodobě řeší negativní dopady výstavby velkých skladovacích hal v Březhradu na místní obyvatele. V rámci dalších činností řídí z pozice předsedy kontrolní výbor zastupitelstva města Hradce Králové.

“Na základě mého podnětu se podařilo dosáhnout zpřístupnění a pravidelnému zveřejňování otevřených dat kraje. V rámci zefektivnění práce s těmito daty jsem pomohl zorganizovat první královéhradecký hackathon - soutěž krajských středních škol, která se touto problematikou zabývá”, vyjmenovává své nedávné aktivity Pavel Bulíček a pokračuje svými představami: “Jsem členem sboru dobrovolných hasičů, rozumím problematice Integrovaného záchranného systému kraje (IZS) a rád bych se do budoucna z pozice hejtmana věnoval udržení jeho vysokého standardu, dalšímu rozvoji a spolupráci s ostatními kraji. S tímto souvisí také potřeba zabezpečit dostupnou zdravotnickou péči pro všechny občany. Do budoucna hrozí nedostatek doktorů a sester v krajských nemocnicích a proto je třeba se již nyní na tuto problematiku prioritně zaměřit”.

Oficiální představení lídra Pirátů a kandidáta na hejtmana Královéhradeckého kraje Pavla Bulíčka proběhne současně s představením kandidáta na senátora pro volební obvod č.45 Hradec Králové doc. PhDr. Pavla Vacka, Ph.D. v úterý 15. října od 10,00 hodin v Královéhradeckém pirátském centru - KraPiCe (Masarykovo náměstí 368/1, HK).
