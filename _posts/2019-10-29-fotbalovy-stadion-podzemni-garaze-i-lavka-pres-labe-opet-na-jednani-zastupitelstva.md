---
date: 2019-10-29
category: aktuality
tags: "Hradec Králové"
title: Fotbalový stadion, podzemní garáže i lávka přes Labe opět na jednání zastupitelstva
author: Petr Poláček
authorId: petr.polacek    # uid nekoho z _people (nepoviné)
image: posts/stavby.png
---

Nedávno znovu odložená výstavba fotbalového stadionu, studie parkovacích garáží pod Velkým náměstím i lávka přes Labe budou jen některé z bodů úterního jednání zastupitelstva města Hradce Králové. Jaký je postoj Pirátů k těmto bodům prozradil zastupitel Aleš Dohnal.

## Fotbalový stadion
Investiční náměstek primátora Jiří Bláha (ODS) si chce již podruhé vzít několik měsíců na rozmyšlenou, jak dál postupovat v projektu fotbalového stadionu. I druhý tendr na zhotovitele stavby skončil krachem. Jediná došlá nabídka výrazně převyšovala částku stanovenou výběrovým řízením. Piráti proto navrhují, aby co nejdříve začaly práce na změnách projektu, které by vedly k časovým úsporám a stavbu stadionu dále neprodlužovaly. Kompletní návrhy Pirátů k fotbalovému stadionu najdete [zde](https://piratihk.cz/aktuality/pirati-nabizi-konkretni-reseni-jak-odblokovat-stavbu-stadionu/).

## Studie podzemních garáží
Jsme si vědomi, že bez kvalitních studií nemohou vzniknout zajímavé a moderní projekty. Cílem studií je jejich vizualizace, proveditelnost i finanční náročnost. Na počátku je však nezbytné zamyšlení nad tím, zda-li by se pro odlehčení Velkého náměstí od aut nenašlo i jiné - již na první pohled výrazně levnější řešení. Je více než jisté, že Hradec Králové si vzhledem k dalším nezbytným investicím zkrátka nebude moct výstavbu několikapatrových podzemních garáží přímo pod Velkým náměstím dovolit. Proto i jakákoliv vynaložená částka na tuto studii je jen nesmyslným plýtváním veřejných prostředků.

## Lávka přes Labe
V pořadí již třetí tendr na lávku skončil krachem. Jediný zájemce nabídl cenu 140 mil. Kč. Pirátský zastupitelský klub usiluje o to, aby byl celý záměr přehodnocen a zvolena jiná - levnější varianta a nevyrostla zde další neúměrně nákladná stavba, jako tomu bylo u křižovatky Koruna.
