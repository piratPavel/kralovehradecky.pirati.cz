---
date: 2020-02-05
category: aktuality
tags: "Místní-organizace Dvůr-Králové"
title: O výběru nového tajemníka ve Dvoře Králové nad Labem rozhoduje pouze úzká skupina vedení města
author: Petr Poláček
authorId: petr.polacek    # uid nekoho z _people (nepoviné)
image: posts/dvur1_web.jpg
---

Město Dvůr Králové nad Labem vyhlásilo veřejné výběrové řízení na obsazení pozice tajemníka městského úřadu. Počítá se s pracovním poměrem na dobu neurčitou a nástupem od 1. dubna 2020. Jelikož je tajemník městského úřadu nadřízenou osobou všem zaměstnanců obce zařazených do městského úřadu (tedy úředníkům), dalo by se očekávat, že hodnotící komise bude složena nejen z vedení města, ale příležitost k vyjádření dostanou zástupci všech uskupení, které tvoří současné zastupitelstvo města včetně opozice.

Ve Dvoře Králové nad Labem k překvapení všech však hodnotící komisi tvoří pouze současné vedení města - starosta a dva místostarostové (všichni Hnutí ANO) a jako čtvrtá byla přizvána ředitelka krajského úřadu Královéhradeckého kraje JUDr. Ivana Křečková. “Tato situace nás jako koaličního partnera mrzí. Máme za to, že o tak důležité pozici, jakou tajemník městského úřadu bezesporu je, by měla být široká politická shoda a to včetně opozice. Nikoliv pouze shoda zástupců Hnutí ANO. Nejedná se totiž o práci do konce tohoto funkčního období, ale o dlouhodobý pracovní poměr”, sděluje částečně zklamaný radní města Ota Černý (Piráti).

“Nutno však říci, že z hlediska zákona a předpisů je vše v pořádku. Vedení města si vybralo tuto možnost a nám ostatním nezbývá, než to respektovat. Do budoucna bychom však uvítali, aby se v podobných případech postupovalo s větší otevřeností,” dodává radní Černý s tím, že podobné rozpaky nad nečekaným postupem radnice sdílí také ostatní koaliční i opoziční zastupitelé města.
