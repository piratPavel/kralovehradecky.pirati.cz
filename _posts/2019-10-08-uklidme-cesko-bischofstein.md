---
date: 2019-10-08
category: aktuality
tags: "Ukliďme-Česko Piráti"
title: Ukliďme Česko s Piráty pokračovalo v okolí zámečku Bischofstein v Adršpašsko-Teplických skalách
author: Petr Poláček
authorId: petr.polacek    # uid nekoho z _people (nepoviné)
image: posts/uklidme-cesko-bischofstein.jpg
---

 Ke stále více populární akci “Ukliďme Česko” se připojují další a další skupiny dobrovolníků, kterým není lhostejné, jak vypadá jejich okolí, kterým projdou nepořádní turisté. Že není vždy nezbytné dodržet oficiální termín akce a že není třeba hledět ani na počasí ukázala parta kamarádů - horolezců a příznivců Pirátů v sobotu 5.10.

Okolí zámečku Bischofstein v Adršpašsko-Teplických skalách patří v letním období k často vyhledávaným cílům, které navštěvují především příznivci horolezectví a turistiky. “Okolí zříceniny hradu Skály (Bischofstein) je protkáno množstvím cest a stezek, které je kvůli bezpečnosti potřeba neustále udržovat. Tu a tam se stane, že se nějaký žebřík vlivem počasí rozpadne a tak je třeba vyrobit nový. A když už mají lidé chuť s údržbou těchto cestiček pomoct, pak se nabízela možnost, že v rámci projektu “Ukliďme Česko” vyčistíme od drobného odpadu i jejich okolí”, hovoří o nápadu uspořádat akci Pirát - Pavel Volk, toho času správce areálu na Bischofsteinu a dále dodává: “Tradici brigád ve skalách spolu založili Vojta Dvořák a můj v květnu tragicky zesnulý bratr, horský vůdce a lezecký správce oblasti s více jak 100 prvovýstupy v oblasti Bischofsteinu Tonda Volk. Iniciátorem letošního akce se stala jeho a moje sestra Pavla Volková a místní lezec Michal Biederman. Jsme rádi, že se podařilo na tuto tradici navázat a tím také vzdát čest jeho památce.”

Ani velmi nepříjemné deštivé počasí nezabránilo hned 19 dobrovolníkům z Prahy, Hradce Králové a nejbližšího okolí přiložit ruku k dílu. Během akce se podařilo opravit a zpevnit několik horolezeckých chodníků a žebříků, došlo k odstranění velkého spadlého buku, který překážel v sestupu z hradu směrem na skalní vyhlídku “Bašta”. “Velmi příjemným překvapením a zjištěním pro mě bylo, že po celé sezóně se ve skalách, na parkovacích plochách a stezkách v okolí hradu - včetně Černého jezírka našel všeho všudy pouze jeden pytel odpadků. Jsme si jisti, že se zde neuklízelo a spíše to tedy vypadá, že návštěvníci našeho okolí začínají koukat i kolem sebe a odpadky do přírody neodhazují, nebo je sbírají průběžně. Za to je třeba poděkovat”, vyhodnocuje úspěšnou akci Pavel Volk.
